# Saguaro Infrastructure — korisnički priručnik

Upravljačka platforma za IN100 (i kompatibilne OpenWrt 25.x x86_64) uređaje.
Ista pomoć dostupna je i u samom sučelju: **System → Help**.

## Raspored sučelja

Moduli su složeni u sedam skupina, po načelu **jedan modul = jedan posao**:

| Skupina | Moduli |
|---|---|
| **Status** | Dashboard · Monitoring · Diagnostics · UPS · Alerts · Audit log |
| **Network** | Mreže · Internet (WAN) · Multi-WAN · DHCP · DNS · Static routes · OSPF · QoS |
| **Firewall** | Firewall rules · Port forwarding / NAT · System access |
| **Filtering** | IP blocklists · Scan detection |
| **Proxy** | Reverse proxy |
| **VPN** | WireGuard · Site-to-site · OpenVPN |
| **System** | Settings · Users · System log · Backup · Inventory · Reports · Updates · Help |

> **Mreže** drži glavnu mrežu (LAN) i podmreže, **Internet (WAN)** veze prema
> van — nekadašnji zajednički modul „Interfaces" razdvojen je da se odmah vidi
> što je unutra, a što prema van. Sve o **imenima** (lokalna imena, DNSSEC,
> filtriranje domena, prisilni DNS) je u **DNS** modulu, sve o **dodjeli
> adresa** u **DHCP** modulu — pa se ništa ne traži na dva mjesta (D-019).

**Vodoravna traka na vrhu** bira skupinu, **lijevi stupac** bira modul unutar
nje. Moduli nose ustaljene stručne nazive (DHCP, QoS, Port forwarding, Backup…)
jer se tako zovu i u ostaloj mrežnoj opremi i u uputama na internetu; hrvatsko
objašnjenje stoji ispod naslova svake stranice.

Svaka ploča ima gumb **▾** u naslovnoj traci — klik je sklopi ili rasklopi.
Stanje se pamti u pregledniku, po modulu i ploči, pa ostaje i nakon
osvježavanja stranice.

Na dnu je statusna traka: stanje veze, vrijeme neprekidnog rada, opterećenje,
prijavljeni korisnik i vrijeme zadnjeg osvježavanja podataka.

### Tražilica modula

Gore desno je polje **Traži modul…**. Traži se po nazivu, po **hrvatskim
pojmovima** i po opisu modula, pa nađe i ono što se ne zove onako kako
razmišljaš:

| Upišeš | Nađe |
|---|---|
| `vatrozid` | **Firewall rules** |
| `skenir` | **Scan detection** |
| `reklam` | **DNS** — blokada reklamnih domena |
| `lozink` | **Settings** |
| `promjen` | **Audit log** — trag izmjena konfiguracije |
| `kopij` | **Backup** |
| `proxy` | **Reverse proxy** — više servisa iza jedne javne adrese |

Strelicama gore/dolje biraš rezultat, **Enter** otvara modul, **Esc** zatvara
popis. Uz svaki rezultat piše i skupina u kojoj modul živi, pa ga sljedeći put
nađeš i bez tražilice.

## Temeljna pravila (vrijede u svim modulima)

- **Primijeni**: promjene se najprije spremaju u Saguaro bazu, a na uređaj se
  primjenjuju tek gumbom *Primijeni*. Do tada sučelje pokazuje "⚠ razlika".
- **Backup prije svake izmjene**: uređaj automatski sprema kopiju svake
  konfiguracijske datoteke prije nego je promijeni (vidljivo u Backup modulu).
- **Tuđe se ne dira**: Saguaro upravlja isključivo zapisima koje je sam stvorio
  (`sag_*` oznake). Ručne izmjene i LuCI postavke ostaju netaknute.
- **Raspored modula je svugdje isti**: gore je tablica s poslom (pravila,
  klijenti, rezervacije, zapisi), a **stanje i gumb za primjenu su u njezinoj
  naslovnoj traci**. Postavke i objašnjenja idu ispod, preko cijele širine.
- **Zone su obojene** kao i drugdje u struci: LAN zelena, WAN crvena, DMZ
  narančasta, GOST plava, VPN ljubičasta. Akcija pravila je isto obojena —
  *DOPUSTI* zeleno, *ODBIJ* narančasto, *ODBACI* crveno.
- **Oznake u tablicama su svugdje iste**, a ispod svake tablice stoji legenda:
  ✔ uključeno (gdje se smije, klik isključuje) · ☐ isključeno ·
  ✎ uredi · 🗑 obriši · ⤓ preuzmi · 👁 prikaži · 🔑 pristup · ⛔ ukloni lozinku.
  Puni naziv radnje piše u oblačiću kad se mišem zadrži nad ikonom.

## Instalacija na novi uređaj

### Preporučeno: gotova slika s USB-a — od gole kutije do pogona

Uz svako izdanje se objavljuje **gotova slika** —
`saguaro-vX.Y.Z-openwrt-25.12.5-x86-64.img.gz`. U njoj je sve: OpenWrt, svi
paketi, Saguaro program i sučelje, init skripte i postavljanje data particije.
**Uređaj ne treba internet.**

Cijeli postupak, redom:

**1. Pripremi USB.** Skini sliku sa stranice izdanja na GitHubu (uz nju je i
`.sha256` za provjeru) i napiši je na USB stick — Rufus, način **DD image**
(ne ISO).

**2. Digni uređaj s USB-a** (boot menu, obično F11 ili Del). Na konzoli se
prijavi kao `root` — svježa slika **nema root lozinku**, konzola je otvorena
jer tko fizički sjedi za uređajem ionako može sve. Pri svakoj prijavi na
konzolu ispisuje se podsjetnik s adresom sučelja i naredbom `saguaro-setup`.

**3. Pokreni `saguaro-setup`** — konzolni izbornik za prvo postavljanje:

- **Postavi LAN adresu** — slika dolazi na `192.168.1.1`, što gotovo nikad
  nije adresa mreže u koju uređaj ide. Upiši adresu (može i skraćeno,
  `192.168.50.224/24`), izbornik je primijeni i **provjeri da stvarno radi**.
- **Instaliraj na interni disk** — prepiše sustav s USB-a na disk uređaja
  (detalji dolje). Ako uređaj radi izravno s medija na koji je slika upisana,
  ovaj korak preskačeš.

**4. Ugasi uređaj, izvadi USB i upali ga ponovno.** Pri **prvom dizanju s
diska** sustav sam napravi **data particiju** od ostatka diska i preseli
`/opt/saguaro` na nju — Saguaro podaci (baza, backupi, logovi, snimke) od
prve minute preživljavaju buduće nadogradnje OpenWrt-a. Raspored particija:

| Particija | Veličina | Sadržaj |
|---|---|---|
| 1 — boot | ~16 MB | GRUB i jezgra |
| 2 — root | 1024 MB | OpenWrt + Saguaro program (mijenja se nadogradnjom) |
| data | ostatak diska | `/opt/saguaro` — baza, backupi, logovi, snimke (preživljava nadogradnje) |

**5. Otvori sučelje** — `https://<LAN adresa>:8443/` i prijavi se:
`admin` / `Sgs#2026`. Sučelje te vodi kroz **prvo postavljanje**: nova
lozinka → ime uređaja, vremenska zona i LAN adresa. Nakon spremanja adrese
preglednik se sam preusmjeri na novu. Sve se kasnije može promijeniti u
postavkama.

**6. Dovrši osnovnu zaštitu.** Nakon prijave: regeneriraj **API token**
(Postavke), postavi **lozinku uređaja** (root za SSH i LuCI — svježa slika je
nema!) i po želji uključi **dvofaktorsku prijavu**.

> Zadana lozinka `Sgs#2026` ista je na svakoj slici i javno je poznata, pa
> sučelje **ne dopušta ništa drugo** dok se ne promijeni.

**Ako se lozinka sučelja ikad zaboravi** — vraća se uz fizički pristup:
na konzoli `saguaro-setup` → **Reset lozinke web sučelja**, ili preko SSH-a
(vidi [Settings](#settings--postavke)). S mreže se ne može, i to je namjerno.

### Slika se gradi sama

`image/build.sh` preuzme službeni ImageBuilder (uz provjeru otiska), ubaci
`image/packages.txt` i sve Saguaro datoteke i izgradi sliku s root particijom
od 1024 MB. GitHub Actions to radi pri svakom tagu `vX.Y.Z` i objavljuje
sliku uz izdanje; workflow se može pokrenuti i ručno (*Run workflow*), pa se
slika dobije kao artefakt bez objave izdanja.

### Postojeći uređaj: instalacija skriptom

Za uređaj na kojem OpenWrt već radi (kao root):

```sh
wget -O - https://raw.githubusercontent.com/saguarogit-cmzk/SGSWRT/main/scripts/install.sh | sh
```

Skripta instalira potrebne pakete, preuzme zadnje izdanje s GitHuba i pokrene
servis — **traži internet na samom uređaju**. Bez objavljenih izdanja:
`sh install.sh saguaro-vX.Y.Z-linux-amd64.tar.gz`.

---

## Dashboard

Pregled stanja: opterećenje procesora, memorija, disk, vrijeme rada (s malim
grafovima zadnjih sat vremena), stanje fizičkih portova i mrežnih sučelja.
**Internet veza** provjerava tri koraka: izlaz prema mreži (gateway), pretvorbu
imena u adrese (DNS — npr. `google.com` → IP) i stvaran dohvat interneta.

## Monitoring (Status)

Praćenje da uređaj sam javi kad nešto stane, bez da netko gleda ekran.

- **Praćeni uređaji (ping)**: upišeš adrese koje moraju raditi (server, pisač,
  drugi router). Uređaj ih pinga svake minute; kad neka prestane odgovarati ili
  se vrati, zapiše se događaj i po želji pošalje e-mail (vrsta upozorenja
  „Nadzirani uređaj ne odgovara").
- **Nepoznat uređaj u mreži**: kvačica koja javi kad se pojavi MAC adresa koje
  nema u inventaru — jednostavan alarm na neovlašteno spajanje.
- **Dnevnik događaja**: sve što uređaj sam zabilježi (padovi, prijave, blokade,
  promjene) na jednom mjestu, i kad e-mail obavijesti nisu uključene.
- **Potrošnja prometa po uređaju** (nlbwmon): tko koliko troši vezu. Za
  mjesečni pogled služi modul **Reports**.

## Mreže i Internet (WAN)

Nekadašnji modul „Interfaces" razdvojen je u dva (D-019): **Mreže** drži sve
lokalne mreže, **Internet (WAN)** sve veze prema van.

- **Mreže — LAN adresa**: promjena adrese samog uređaja s validacijama; nakon
  primjene browser se preusmjeri na novu adresu (prijava ostaje ista). Promjena
  je pod safe modeom — ako se ne prijaviš na novu adresu u 5 minuta, uređaj se
  vrati na staru.
- **Internet (WAN)**: veze prema internetu. Protokoli: DHCP klijent, statička
  adresa (podržano **više javnih adresa** na istom WAN-u — sve u polje adresa)
  i PPPoE. Dodatni WAN-ovi (za failover) automatski ulaze u wan firewall zonu.
- **Dodatne mreže**: čarobnjak u jednom koraku stvara sučelje, podmrežu, DHCP
  pool i firewall zonu s pristupom *samo internet* (gosti/DMZ),
  *internet + LAN* ili *izolirano*. Dvije vrste:
  - **VLAN (tagirano)** — 802.1q na portu; uređaji se spajaju preko switcha
    koji tagira taj VLAN prema portu uređaja. Više mreža dijeli jedan kabel.
  - **Cijeli port** — slobodan fizički port postaje zasebna mreža (DMZ sa
    serverom, WiFi pristupna točka, gostinski port). Port mora biti slobodan;
    ako je član LAN bridgea, prvo ga treba osloboditi.
- **Dinamički DNS (DDNS)**: kod veze bez stalne javne adrese uređaj sam javlja
  svoju trenutnu adresu DDNS servisu (npr. `mojafirma.duckdns.org`), pa je
  dostupan stalnim imenom. Upiše se servis, ime domene i token; uređaj obnavlja
  zapis pri svakoj promjeni javne adrese. Nalazi se uz WAN, jer ovisi o njemu.

### IPv6

Jedan prekidač u modulu *Mreže* pali IPv6 **na svim razinama odjednom** —
traženje prefiksa, raspodjelu svim mrežama, objavu adresa uređajima i prikaz
stanja. Nove mreže iz čarobnjaka odmah dobivaju svoj `/64`.

| Način | Što radi |
|---|---|
| **Isključen** | mreže rade samo na IPv4; uređaj ne traži prefiks od pružatelja (zadano) |
| **Automatski** | prefiks se traži od pružatelja (DHCPv6-PD) i sam se dijeli LAN-u i svakom VLAN-u |
| **Ručno** | koristi se vlastiti prefiks (npr. ULA `fd…::/48`) — radi i kad pružatelj ne daje IPv6 |

Uz svaku mrežu piše dodijeljeni prefiks, objavljuje li se (RA), radi li DHCPv6
i koje adrese uređaj stvarno ima.

> **Kod IPv6 nema NAT-a.** Svaki uređaj u mreži dobiva javnu adresu, pa je
> jedina zaštita vatrozid. Zato ostaje **potpuna zabrana dolaznog prometa**, a
> server se objavljuje **izričitim pravilom** u modulu *Firewall rules* s
> obitelji **IPv6** i internom IPv6 adresom kao odredištem — ne port
> forwardom, jer se kod IPv6 adresa ne prevodi nego se promet propušta.

Svako pravilo vatrozida ima izbor obitelji: *IPv4 i IPv6* (zadano), *samo
IPv4* ili *samo IPv6*. Promjenu prefiksa dobivenog od pružatelja uređaj javlja
e-mailom — kod IPv6 se time mijenjaju adrese svih uređaja u mreži.

## Multi-WAN

Za uređaje s više internet veza:

- **Failover** — veza s manjim prioritetom je glavna; kad njene nadzorne
  adrese (ping) prestanu odgovarati, promet automatski prelazi na pričuvnu i
  vraća se kad se glavna oporavi.
- **Raspodjela** — promet se dijeli po vezama prema udjelima.
- **Pravila usmjeravanja** — određeni promet (po izvoru, odredištu, portu)
  uvijek ide preko određene veze (npr. računovodstvo preko glavne).

## Static routes — statičke rute

Uređaj sam zna put do mreža koje su na njemu i do interneta. Za sve ostalo
treba upisati put: *„za 192.168.100.0/24 idi na 192.168.50.1"*. Tipični
slučajevi: mreža iza drugog rutera, segment na drugoj lokaciji preko VPN-a,
stari dio mreže koji je ostao na zasebnom uređaju.

Za jednu rutu treba: **odredišna mreža** (CIDR, npr. `192.168.100.0/24` — može
i pojedina adresa, sama se pretvori u `/32`), **gateway** (adresa uređaja koji
zna dalje) i **sučelje** kroz koje se do tog gatewaya dolazi. Metrika odlučuje
kad dvije rute vode do istog odredišta — manji broj ima prednost.

Radi i za IPv6 (`route6`); odabir vrste adresa je u istom obrascu.

Provjere koje sprječavaju tihe greške:

- **Zadana ruta (`0.0.0.0/0`) se odbija.** Nju vodi internet veza, a kod više
  veza modul Multi-WAN — statička bi ih tiho zaobišla.
- **Gateway mora biti u mreži odabranog sučelja.** Jezgra takvu rutu inače
  odbije, a u sučelju bi izgledala kao da je primijenjena.
- Odredište se svodi na mrežnu adresu, pa `10.0.0.5/8` ne prođe kao mreža.
- Gateway smije ostati prazan — tada je odredište izravno na tom sučelju
  (on-link); rijetko, ali legitimno.

Izmjene vrijede tek nakon **Primijeni**; do tada ploča stoji na „nije
primijenjeno". Primjena ide kroz **safe mode**: ako kriva ruta presiječe
pristup uređaju i nitko ne potvrdi promjenu, stara se konfiguracija sama vrati
za pet minuta.

Ispod tablice je **tablica usmjeravanja iz jezgre** — stvarno stanje, ne
postavke. Ruta koja je primijenjena mora se ondje pojaviti; ako je nema, nije
prihvaćena. To provjerava i `selftest.sh`.

## OSPF

Automatska razmjena ruta između routera (bird2). Odaberi sučelja koja
sudjeluju ("stub" za mreže s računalima — objavljuju se, ali se na njima ne
traže susjedi), po želji router ID i area. OSPF promet (IP protokol 89)
otvara se samo na zonama odabranih sučelja. Stanje protokola i pronađeni
susjedi prikazuju se u modulu.

## QoS

Pametni red čekanja (SQM/cake) sprječava da jedan korisnik ili preuzimanje
zaguši vezu — pozivi, videosastanci i surfanje ostaju glatki i pod punim
opterećenjem (rješava „bufferbloat"). Postavlja se **po WAN sučelju**: upiše se
stvarna brzina te veze prema dolje i prema gore, umanjena za ~5 % (da red čeka
na uređaju, a ne kod operatera gdje se ne može upravljati). Traži paket
`sqm-scripts` (u gotovoj slici je već unutra). Ograničenje brzine po
pojedinom korisniku ili mreži zasad nije dio QoS-a — cake dijeli vezu
pravedno među svima.

## DHCP

Sve što se tiče dodjele adresa je na **jednom ekranu**: rasponi po mrežama,
rezervacije i popis onoga što je trenutno izdano.

### Dijeljenje adresa po mrežama

Jedan raspon po mreži. **Glavna mreža (LAN)** i svaka **podmreža** (VLAN ili
mreža na portu) imaju svoj; kod veze prema internetu (WAN) adrese se namjerno
ne dijele. Za svaki raspon se postavlja:

- **Rasponi** — upisuju se kao prave adrese (npr. 192.168.50.100 –
  192.168.50.249), ne kao brojevi. **Može ih biti više po istoj mreži**, npr.
  `.100–.150` i `.200–.230`, da se preskoči dio adresa koje su već nekome
  dodijeljene ručno. Rasponi se ne smiju preklapati, a adresa samog uređaja ne
  smije biti ni u jednom — Saguaro oboje odbija.
- **Trajanje leasea** — koliko dugo adresa vrijedi (npr. `12h`).
- **Što se javlja klijentima** — gateway, DNS i domena, **po mreži**. Prazno
  znači **ovaj uređaj**, što je i uobičajeno. Time svaki port, VLAN ili mreža
  može dobiti **svoj DNS**: npr. gostima obiteljski (1.1.1.3), uredu ovaj
  uređaj, serverskoj mreži interni DNS. To je i odgovor na pitanje kako se DNS
  postavlja po mrežama kad uređaj radi kao router i gateway.

> **Stupac Stanje govori radi li dijeljenje adresa stvarno**, a ne je li samo
> upisano da bi trebalo. To nije isto: ako je na mreži već netko tko dijeli
> adrese, OpenWrt svoj DHCP **namjerno ne pokrene** i to zapiše u System log.
> Zaštita je dobra — dva poslužitelja na istoj mreži dijele adrese jedan mimo
> drugoga i takav se kvar teško nalazi — ali se dosad u sučelju nije vidjela.
> Ako uređaj treba preuzeti dijeljenje adresa, prvo isključi DHCP na starom
> routeru, pa ovdje spremi raspon.

### Rezervacije i leaseovi

- **Rezervacije**: uređaj s upisanim MAC-om uvijek dobiva istu adresu. Dodaju
  se ručno ili gumbom *U rezervacije* kod aktivnog leasea. Primjenjuju se
  gumbom *Primijeni rezervacije*.
- **Probudi (Wake-on-LAN)**: gumb uz svaki host pošalje „magic packet" i
  probudi ugašeno računalo — korisno za server ili radnu stanicu koju treba
  upaliti izdaleka. Host mora imati WoL uključen u BIOS-u/mrežnoj kartici i biti
  spojen (makar ugašen) na mrežu. Ne treba dodatni alat; paket ide na sve
  lokalne mreže (i VLAN-ove).
- **Aktivni leaseovi**: što je uređaj stvarno izdao. Prazan popis uz uključen
  raspon znači da dijeljenje ne radi — pogledaj stupac Stanje gore.

Mreže koje još **nemaju nijedan raspon** također su na popisu, s napomenom
„nema raspona". Tako se DHCP i DNS mogu dodijeliti svakoj mreži i svakom portu
bez zalaženja u LuCI.

## DNS

Sve što se tiče imena je na **jednom ekranu**: kome uređaj šalje upite,
lokalna imena, filtriranje domena i prisilni DNS.

### Vanjski DNS — kome uređaj šalje upite

Vrijedi za **cijeli uređaj**, i za glavnu mrežu i za sve podmreže. Bira se iz
popisa ili se upišu vlastite adrese. Uz to ide i **filtriranje sadržaja za
odrasle**: posao radi vanjski poslužitelj, pa uređaj ne troši ni memoriju ni
procesor, a lista se održava sama.

| Izbor | Adrese | Filtrira sadržaj za odrasle |
|---|---|---|
| Cloudflare Families | 1.1.1.3 · 1.0.0.3 | da (i zloćudne stranice) |
| AdGuard Family | 94.140.14.15 · **94.140.15.16** | da (i oglase i praćenje) |
| CleanBrowsing Family | 185.228.168.168 · 185.228.169.168 | da |
| OpenDNS FamilyShield | 208.67.222.123 · 208.67.220.123 | da |
| Cloudflare / Quad9 / Google | 1.1.1.1 · 9.9.9.9 · 8.8.8.8 | ne |
| Od operatera | — | ne |

> **Pazi na AdGuardov drugi poslužitelj.** Po internetu se prepisuje par
> 94.140.14.15 + 94.140.15.15, a **94.140.15.15 je obični AdGuard bez filtra
> za odrasle**. S takvim parom filtar radi samo dok prvi poslužitelj odgovara,
> a to nitko ne primijeti. Saguaro nudi ispravan par.

Uz odabir se automatski upisuje i da uređaj **ne pita nikoga drugoga** (ne
koristi DNS koji dobije od operatera) — inače bi filtar radio samo ponekad, a
to je najgora vrsta filtra.

**Filtar sam po sebi nije dovoljan.** Tko na svom računalu ili mobitelu upiše
tuđi DNS, zaobiđe ga u minuti. Zato uz njega ide **Prisilni DNS** (niže na
istom ekranu): vraća sav DNS promet na uređaj i blokira DNS preko TLS-a (853)
i preko HTTPS-a (DoH) prema poznatim javnim poslužiteljima. Sučelje javi ako
je filtar uključen, a prisilni DNS nije.

Filtar radi na razini **domene**. Tko ide izravno na IP adresu ili kroz
vlastiti VPN, ne prolazi kroz DNS i ovo ga ne dira.

> Uz uključen **DNSSEC** blokirana domena vraća grešku (SERVFAIL) umjesto
> prazne adrese — stranica je jednako nedostupna, samo poruka u pregledniku
> izgleda kao kvar DNS-a, a ne kao blokada.

### Filtriranje domena (liste)

Uz gotove liste (reklame, praćenje, zloćudne domene) mogu se upisati i
**vlastite blokirane domene** te **vlastita lista s interneta**. Nijedna od
ponuđenih lista ne pokriva sadržaj za odrasle — za to je jednostavnije uzeti
obiteljski DNS gore, a lista dolazi u obzir kad podaci moraju ostati na
uređaju. Velike liste troše memoriju, pa provjeri veličinu prije upotrebe.

### Uvjetno prosljeđivanje — rad s Windows/AD domenom

Kad tvrtka već ima domenu na Windows/Active Directory DNS-u, Saguaro ne mora
biti izoliran: upiti za **internu domenu** idu na taj DNS, a **sve ostalo** i
dalje razrješava Saguaro (pa vrijede adblock, prisilni DNS i obiteljski filtar).

- Upiši domenu (npr. `tvrtka.local`) i IP domenskog DNS-a (npr. `192.168.50.10`).
  Saguaro to zapiše kao dnsmasq `server=/tvrtka.local/192.168.50.10`.
- Za pretragu **po imenu uređaja** (file share `\\server`, Exchange) dodaj i
  **reverznu zonu** kao zaseban zapis: `50.168.192.in-addr.arpa` → isti DNS.
- Klijentima u DHCP-u možeš objaviti i domenski sufiks (DHCP → po mreži).

> **Razlika od Split DNS-a:** split (`address=/d/ip`) šalje *svako* ime u domeni
> na jednu adresu; uvjetno prosljeđivanje (`server=/d/ip`) **pita drugi DNS
> poslužitelj** koji vraća prave zapise. Za AD treba ovo drugo.

Vrijedi nakon **Primijeni DNS**. Lista dijeli mjesto s vanjskim DNS-om, ali se
ne sudaraju — Saguaro čuva tuđe zapise (D-011).

### Lokalna imena i ostalo

- **Lokalni zapisi**: imena za uređaje u mreži (npr. `nas.lan` umjesto
  192.168.1.50). Tip **A** = ime → IP adresa; **CNAME** = dodatno ime (alias)
  za postojeće ime. Ime bez točke automatski dobiva lokalnu domenu.
- **Split DNS**: domena *i sve njene poddomene* lokalno vode na internu adresu
  servera (dnsmasq `address=/domena/ip`). Rješava scenarij "server je objavljen
  prema internetu, a lokalni korisnici do njega ne mogu": upišeš npr.
  `tvrtka.hr` → `192.168.50.10` i pokriveni su `mail.tvrtka.hr`,
  `app.tvrtka.hr` i ostali. Ime ostaje isto pa Let's Encrypt certifikat
  (Traefik/nginx) i dalje vrijedi, a promet ne ide "van pa natrag".
  Ručno dodani `address=` unosi u dnsmasq konfiguraciji ostaju netaknuti.
- **DNSSEC**: provjera kriptografskih potpisa DNS odgovora — krivotvoreni
  odgovori se odbijaju. Ako nema vlastitih upstream DNS-ova, uređaj uz
  uključivanje postavlja pouzdane javne (ISP routeri često ne prosljeđuju
  DNSSEC podatke pa provjera bez toga ne bi radila).

## Firewall rules i Port forwarding / NAT

- **Port forwardi (DNAT)**: usluga iz lokalne mreže postaje dostupna izvana
  (vanjski port ili raspon → interna adresa:port).
- **Pravila prometa**: dopusti (ACCEPT), odbij (REJECT) ili tiho odbaci (DROP)
  promet po zonama, adresama/CIDR-ima i portovima. Prazno odredište znači
  "prema samom uređaju" (npr. dopusti SSH s WAN-a).
- **Redoslijed pravila**: unutar istog lanca (ista izvor→odredište zona) paket
  obrađuje **prvo pravilo koje mu odgovara**, pa redoslijed odlučuje. Strelicama
  ▲/▼ u tablici pravilo se pomiče gore-dolje; promjena vrijedi nakon *Primijeni*.
- **Pogodaka + dnevnik**: stupac **Pogodaka** pokazuje koliko je paketa svako
  pravilo uhvatilo (brojač iz jezgre), a u tooltipu i koliko bajtova. Uz
  kvačicu **Zapisuj u dnevnik** pravilo bilježi pakete koje uhvati; ti se zapisi
  vide u kartici **Dnevnik firewalla** ispod (vrijeme, ulaz/izlaz, izvor,
  odredište, protokol, port) — tu se vidi *zašto* nešto ne prolazi, bez SSH-a.
- **Vremenska pravila**: svako pravilo može vrijediti samo u zadanom razdoblju
  dana i na odabrane dane — *„gosti na internet 08–18"*, *„djeci bez interneta
  poslije 22"*. Dani se biraju kvačicama, a stupac **Kada** u tablici pokazuje
  raspored, da se vremenski ograničeno pravilo ne pomiješa s onim koje vrijedi
  uvijek. Vrijeme *do* manje od vremena *od* znači da pravilo prelazi ponoć
  (22:00–06:00). Koristi se **lokalno vrijeme uređaja**, pa vremenska zona mora
  biti postavljena. Ograničenje vrijedi za **nove veze** — već otvoren prijenos
  se ne prekida u trenutku isteka.
- **DMZ**: sav dolazni promet s interneta koji nije uhvaćen forwardima ide na
  jedan interni host. Taj host je potpuno izložen — koristiti s oprezom.
- **1:1 NAT**: javna adresa ↔ interni server u oba smjera (javna adresa mora
  postojati na WAN sučelju).
- **Izlazne adrese (SNAT)**: kad uređaj ima **više javnih adresa**, zadano sav
  odlazni promet izlazi s prve. Ovdje se za pojedinu mrežu, podmrežu ili host
  bira druga — npr. „računovodstvo na internet izlazi kao 203.0.113.11". Bitno
  je kad druga strana filtrira po izvorišnoj adresi (banke, državni servisi,
  ugled mail servera).
  - Izvor se bira iz padajućeg popisa lokalnih mreža ili se upiše IP/CIDR/@alias;
    izlazna adresa nudi se iz popisa adresa **stvarno postavljenih** na WAN-u.
    Adresa koje na uređaju nema odbija se s greškom — inače bi promet te mreže
    tiho nestajao.
  - Po želji se pravilo suzi na odredište, port i protokol.
  - **Redoslijed je bitan** (vrijedi prvo pravilo koje odgovara paketu) i mijenja
    se strelicama ▲▼. Pravila stoje **ispred** općeg maskiranja, a **iza** 1:1
    NAT-a, jer je par javna↔interna adresa uži slučaj.
  - Dodatne javne adrese upisuju se u *Network → Interfaces → WAN → Adrese*
    (više adresa na istom portu, odvojenih razmakom).
- **Čarobnjak "Objavi server"**: interni server (može se izabrati iz
  inventara) + usluge (web, mail, SSH, RDP, vlastiti portovi) + po želji
  konkretna javna adresa → čarobnjak stvori sve potrebne forwarde odjednom.
- **NAT reflection (hairpin)**: opcija uz svaki forward (zadano uključena) —
  serveru preko javne adrese pristupaju i korisnici iznutra. Saguaro izrijekom
  navodi *sve interne zone* (LAN, VLAN-ovi, VPN), jer fw4 zadano pokriva samo
  odredišnu zonu pa korisnici izvan LAN-a inače ostanu bez pristupa.
  Kad se pristupa imenom, uz hairpin postavi i **split DNS** (DNS modul);
  VLAN klijenti trebaju i forwarding pravilo prema mreži servera.

## Reverse proxy — više servisa iza jedne javne adrese

Port 443 je samo jedan i može ga uzeti samo jedan interni server, pa port
forward ne pomaže kad treba objaviti `mail.tvrtka.hr`, `crm.tvrtka.hr` i
`kamere.tvrtka.hr` s **jedne** javne adrese. Proxy sluša umjesto njih, gleda
**koje je ime posjetitelj tražio** i proslijedi ga pravom serveru.

| Vrsta | Kako se odlučuje | Certifikat |
|---|---|---|
| **HTTPS — prosljeđivanje** | po imenu iz TLS pozdrava (SNI), veza se ne otvara | ostaje na **internom serveru** |
| **HTTPS — certifikat na uređaju** | uređaj otvara vezu i usmjerava po `Host` zaglavlju | **Let's Encrypt**, uređaj ga sam vodi i obnavlja |
| **HTTP** | po `Host` zaglavlju | nije potreban |

Za HTTPS se koristi **prosljeđivanje bez otvaranja veze**: uređaj pročita samo
ime, a šifriranu vezu proslijedi dalje. Zato mu **ne treba nijedan privatni
ključ** i ne vidi sadržaj prometa. Interni server mora imati valjan certifikat
za to ime. Ako postoji bar jedna HTTPS stranica, ostali promet na portu 80
preusmjerava se na HTTPS.

**Portovi:** proxy ne sjeda na 80 i 443 — njih na uređaju drži LuCI. Umjesto
premještanja upravljanja, proxy sluša na **8080 i 8444**, a vatrozid promet s
interneta s 80 i 443 preusmjeri na njih (`sag_rp_*` zapisi). LuCI i Saguaro
sučelje ostaju netaknuti.

Uz svako ime treba i **javni DNS zapis** prema javnoj adresi uređaja te
**split DNS** (modul DNS), da i korisnici iznutra dolaze na isto ime.

### Certifikati (Let's Encrypt)

Za stranice označene s **certifikat na uređaju** uređaj sam zatraži certifikat
i sam ga obnavlja; interni server tada može ostati na običnom HTTP-u. Upiše se
e-mail za Let's Encrypt račun i pritisne *Zatraži certifikate*.

Da izdavanje uspije, mora vrijediti sve troje:

- **javni DNS zapis** za to ime pokazuje na javnu adresu ovog uređaja,
- **port 80 je dostupan s interneta** (iza operaterskog NAT-a ne radi),
- stranica je **aktivna i primijenjena**.

Provjera ide HTTP-01 postupkom: Let's Encrypt dolazi na port 80 i traži
datoteku u `/.well-known/acme-challenge/`. Vatrozid taj promet već
preusmjerava na proxy, proxy **isključivo tu putanju** šalje malom
poslužitelju unutar Saguara (sluša samo na `127.0.0.1`), a odgovore ondje
ostavlja paket `acme`. Sve ostale putanje do njega ne dolaze.

Izdani certifikati stoje u `/etc/ssl/acme`, a u proxy se povezuju
**poveznicama** — nakon obnove proxy pri ponovnom učitavanju odmah vidi novi
sadržaj. Obnovu vodi paket `acme` noćnim poslom i sam okine ponovno učitavanje
proxyja. Tablica pokazuje za svako ime je li certifikat izdan, do kad vrijedi
i tko ga je izdao; kad ostane manje od 20 dana, stanje se označi narančasto.

Za provjeru postavki postoji **probni poslužitelj** (staging) po stranici:
izdaje certifikat koji preglednici ne priznaju, ali nema stroga ograničenja
broja pokušaja — korisno dok se ne posloži DNS i dostupnost porta 80.

Konfiguracija HAProxyja je generirana (`/etc/haproxy.cfg`) — vidi se gumbom
*Prikaži konfiguraciju*, provjerava se prije zamjene (`haproxy -c`), a stara
se sprema u backup. Bez ijedne aktivne stranice servis se gasi i pravila u
vatrozidu se uklanjaju.

> Instalacija paketa HAProxy na OpenWrt-u sama pokreće servis s **primjerom
> konfiguracije** koji otvara portove 81, 444 i 60000 na svim adresama.
> Saguaro to pri instalaciji odmah zaustavi i zamijeni vlastitom praznom
> konfiguracijom — servis kreće tek kad ima što posluživati.

## Filtering — IP blocklists i Scan detection

> Blokada **domena** i **prisilni DNS** više nisu ovdje — sve o imenima je u
> modulu **DNS** (D-019). Ovdje su ostale dvije zaštite koje rade na razini
> adresa i ponašanja, ne imena.

- **banIP**: promet prema/od poznatih zloćudnih adresa odbacuje se u
  firewallu (nftables setovi — praktički bez opterećenja). Izvori su kurirani
  (FireHOL, IPsum, DShield, Feodo, URLhaus...), a moguća je i blokada cijelih
  zemalja dvoslovnim oznakama. **Iznimke**: IP adrese/CIDR koje se nikad ne
  blokiraju. Saguaro banIP-u izričito upisuje WAN sučelja (i preskače isključena)
  da ne pogodi krivo i ne filtrira LAN.

- **Detekcija skeniranja portova**: prije napada gotovo uvijek ide izviđanje —
  netko s interneta u nekoliko sekundi kuca na stotine portova. Uređaj takav
  izvor prepozna **po ponašanju** (broju novih veza u sekundi) i privremeno ga
  odbaci. Ne pregledava sadržaj prometa, kao veliki IDS sustavi, pa je trošak
  zanemariv — sve se odvija u firewallu.
  - Zadani prag je namjerno blag: objavljeni web ili mail server kojemu
    posjetitelji dolaze kroz jedan operaterski NAT zna otvoriti puno veza u
    sekundi, a to nije napad.
  - Ako nešto legitimno ipak upadne u zamku (npr. alat za nadzor koji kuca
    prečesto), dodaj ga u **iznimke** i isprazni popis blokiranih.
  - Pravila se pišu u `/etc/nftables.d/`, odakle ih firewall sam uvlači, pa
    preživljavaju restart.
  - Kad detekcija blokira nove izvore, uređaj to zapiše u dnevnik i po želji
    javi e-mailom (vrsta upozorenja „Detekcija skeniranja"). Blokirani se sami
    otpuštaju istekom vremena.

## Audit log (Status)

Uređaj svake minute usporedi svoje postavke s prošlim stanjem i zabilježi što
se promijenilo. Klik na redak pokazuje točnu razliku, redak po redak.

Bitno: hvataju se i promjene napravljene **izvan Saguara** — kroz LuCI ili sa
SSH-a. One se označavaju kao takve jer OpenWrt nema više administratorskih
računa (sve je `root`), pa se ne mogu pripisati osobi. Promjene napravljene
kroz Saguaro nose ime korisnika koji ih je napravio.

## WireGuard i OpenVPN (udaljeni pristup)

Dva ravnopravna VPN-a — WireGuard je brži i moderniji, OpenVPN kompatibilniji
sa starijom opremom. Zajednički model:

- Korisnik se dodaje s **adresom u tunelu**. Uređaj sam ponudi **prvu slobodnu
  adresu** (redom od `.2` naviše) i upiše je u dijalog — dovoljno ju je
  potvrditi, a može se i prepisati. Zauzeta adresa se odbija uz poruku tko je
  već koristi, a mrežna adresa, adresa uređaja u tunelu (`.1`) i broadcast se
  ne mogu dodijeliti.
- Gumb **Config** daje gotovu datoteku (WireGuard conf / .ovpn s ugrađenim
  certifikatima) za korisnikovu aplikaciju.
- Veze su **split tunnel**: kroz tunel ide samo promet prema lokalnoj mreži,
  na internet korisnik ide vlastitom vezom (za sav promet kroz tunel u
  WireGuardu upiši `0.0.0.0/0` u polje prometa).
- **Pristup po korisniku**: u *ograničenom* načinu korisnik doseže samo ono
  što mu pravila izričito dopuste — segment (zonu), konkretnu adresu, port ili
  raspon. U *punom* načinu svi vide LAN i internet.
- **Ukidanje pristupa**: isključi (ili obriši) korisnika pa *Primijeni* —
  WireGuard peer nestaje s uređaja, OpenVPN klijent gubi pravo spajanja.

### Korisničko ime i lozinka uz certifikat (OpenVPN)

Certifikat je *nešto što imaš* — tko dobije `.ovpn` datoteku, spojio se.
Uključivanjem **„Uz certifikat traži i korisničko ime i lozinku"** dodaje se
*nešto što znaš*, pa ukradena datoteka više nije dovoljna.

- **Korisničko ime je naziv klijenta**, lozinka se upisuje u dijalogu klijenta.
- Kad je provjera uključena, **svaki korisnik mora imati lozinku** — oni bez nje
  se ne mogu prijaviti, i u tablici stoji crveno *Nedostaje*.
- Lozinka se čuva **samo kao otisak** (PBKDF2-SHA256, 210 000 iteracija), nikad
  u čitljivom obliku. Otisci idu u `/opt/saguaro/etc/ovpn/users`, datoteku koju
  smije čitati samo `root` i grupa `nogroup` — jer OpenVPN nakon pokretanja radi
  kao `nobody` i mora je pročitati pri prijavi.
- **Ukloni lozinku** u tablici privremeno blokira korisnika bez brisanja
  njegovog certifikata.
- Nakon uključivanja ili isključivanja ove opcije **klijentima treba nova
  `.ovpn` datoteka**, jer se u njoj mijenja redak `auth-user-pass`.

Izvoz iz naredbenog retka (za skriptiranu isporuku):

```sh
saguaro-core -ovpn-export ime-klijenta -out /tmp/klijent.ovpn
```

## Inventory — inventar opreme

Ovaj uređaj upisuje se sam (hardver, serijski broj, verzije — osvježava se pri
svakom startu); uređuju se samo lokacija, klijent i napomene. Susjednu i
klijentsku opremu dodaješ ručno.

## Alerts (Status)

Uređaj sam prati stanje i **svaki događaj zapisuje u dnevnik** (Status →
Monitoring). To se ne isključuje i ne ovisi ni o kakvim postavkama.

> **Slanje e-mailom je zadano isključeno za sve vrste.** Namjerno: uređaj koji
> javlja svaku promjenu vrlo brzo postane uređaj čije poruke nitko ne čita — a
> onda se prespava i ona koja je bila važna. Uključi samo ono što stvarno želiš
> u sandučiću.

Svaka se vrsta pali zasebno, a ista se poruka ne ponavlja češće od zadanog
razmaka (zadano 30 minuta) — da jedan pokvaren link ne zatrpa sandučić.

Jedino što e-mailom odlazi neovisno o ovom popisu je **sigurnosna kopija**,
prema postavci u modulu Backup (zadano **jednom tjedno**).

Što se prati (18 vrsta): pad i povratak internet veze · promjena javne IP
adrese · rad iza tuđeg NAT-a (CGNAT) · pad VPN poslužitelja · spajanje i
odspajanje VPN korisnika · pad veze s drugom poslovnicom (ured-ured) ·
ponovno pokretanje uređaja · promjena konfiguracije · prijave (uspjele) i
veći broj neuspjelih prijava · prelazak praga za procesor, memoriju i disk ·
neuspio backup · skori istek certifikata (uklj. Let's Encrypt sučelja i proxy
siteova) · nedostupnost praćenog uređaja · nepoznat uređaj u mreži · UPS
(nestanak struje, slaba baterija, gubitak veze) · detekcija skeniranja portova
blokirala nove izvore · **pad pozadinskog servisa** (dnsmasq, haproxy, bird,
OSPF, UPS).

- **Oznaka uređaja** ide u naslov poruke — korisno kad se nadzire više lokacija.
- **Provjeri sada** pokreće sve provjere odmah, bez čekanja sljedećeg kruga
  (petlja se inače vrti svake minute; javna adresa svakih 5 minuta).
- **CGNAT**: ako uređaj nema vlastitu javnu adresu, objavljeni serveri i
  spajanje na VPN izvana **neće raditi**. To je čest uzrok problema koji je
  inače teško prepoznati, pa uređaj na njega izričito upozori.
- Poruke idu preko SMTP-a uz **obaveznu šifriranu vezu**: port 465 znači TLS
  od početka, na 587 se traži STARTTLS i slanje se odustaje ako ga poslužitelj
  ne nudi — lozinka SMTP računa ne smije putovati u čistom obliku. Koristi
  zaseban račun i lozinku aplikacije (Gmail, Microsoft 365).

## Samoprovjera uređaja

Uz svaku instalaciju dolazi i test koji provjerava **stvarno stanje** uređaja,
ne samo postavke:

```sh
sh /opt/saguaro/selftest.sh              # ništa ne mijenja
sh /opt/saguaro/selftest.sh --disruptive # uz to gasi OpenVPN i gleda vraća li se sam
```

Ispisuje **PROŠLO**, **PALO** (uz uputu kako popraviti) ili **PRESKAČEM** (nije
greška — funkcija nije uključena ili se ne može provjeriti bez vanjskog
resursa). Vrijedi ga pokrenuti nakon svake veće izmjene i nakon nadogradnje.
Detalji i popis onoga što se mora provjeriti ručno: `docs/TESTOVI.md`.

## System access — hardening i ACL (Firewall)

Sitne mjere koje OpenWrt zadano ne uključuje. Svaka je zasebna kvačica jer
neke ovise o tome kako je uređaj spojen, a kvačice pokazuju **stvarno stanje na
uređaju** — ne što je netko namjeravao.

| Mjera | Što radi | Kad je *ne* paliti |
|---|---|---|
| Odbaci krivotvorene izvorišne adrese | Jezgra provjerava dolazi li paket sučeljem kojim bi se odgovorilo pošiljatelju (`rp_filter=2`, labavo) | — postavlja se labavo baš zato da ne razbije više internet veza |
| Ograniči ping s interneta | Uređaj i dalje odgovara na ping, ali najviše 10×/s | ako mjeriš dostupnost alatom koji šalje češće |
| Odbaci privatne adrese s interneta | Paket koji na WAN dolazi s 192.168.x.x ili 10.x.x.x je krivotvoren | **ako je uređaj iza drugog routera** — tada je takav promet normalan i pravilo bi prekinulo vezu (sučelje to samo prepozna i odbije uključiti) |
| DNS ne osluškuje na WAN-u | Servis koji ne sluša prema internetu ne može postati odskočna daska ni ako se firewall jednom pogrešno podesi | — |
| LuCI preusmjeri na HTTPS | Bez toga root lozinka pri prijavi na LuCI putuje mrežom čitljiva | — (preglednik će upozoriti na samopotpisani certifikat, to je očekivano) |
| Ukloni zadana IPsec pravila | OpenWrt zadano propušta IPsec s interneta prema LAN-u; bez instaliranog IPseca to su otvorena vrata koja ništa ne koriste | ako IPsec koristiš (sučelje to prepozna i odbije) |

Sučelje Saguara uz to uvijek traži **TLS 1.2 ili noviji** i šalje zaglavlja koja
pregledniku zabranjuju ugrađivanje stranice u tuđi okvir i učitavanje skripti s
drugih adresa.

### ACL — tko smije do upravljanja

Ispod hardening kvačica je **ograničenje pristupa upravljanju** (ACL): popis
adresa ili podmreža koje jedine smiju do Saguaro sučelja, LuCI-ja i SSH-a. Kad
je uključen, sve ostalo se odbija — pa uređaj s interneta (ili iz gostinske
mreže) nije ni vidljiv na upravljačkim portovima.

To je najlakši način da se zaključaš izvan uređaja, pa radi pod **safe modeom**:
ako se nakon primjene ne prijaviš u roku (5 minuta), ograničenje se samo makne i
pristup se vrati. Zato prije uključivanja provjeri da je adresa s koje radiš
stvarno na popisu.

## System log (System)

Uređaj zadano drži logove samo u malom spremniku u memoriji (128 kB), pa nakon
svakog ponovnog pokretanja **nestanu** — a s njima i odgovor na pitanje "što se
dogodilo sinoć". Uključivanjem spremanja na disk logovi idu u
`/opt/saguaro/log/system.log` i svaku se noć u 00:05 rotiraju u dnevne
datoteke (`system.log.GGGG-MM-DD.gz`); starije od zadanog broja dana se brišu.
Datoteke se mogu preuzeti iz sučelja. Neovisno o tome, kopija logova može ići i
na vanjski syslog poslužitelj (kartica ispod).

## Backup

- **Puni backup** = OpenWrt konfiguracija + Saguaro baza + certifikati i token
  + **popis instaliranih paketa**, u jednoj tar.gz arhivi. Čuva se zadnjih 10
  na uređaju. Popis paketa (`packages.list`) osvježava se pri svakom backupu,
  pa vraćanje na **čist uređaj** nije nepotpuno: nakon vraćanja se u
  *Updates → provjeri pakete* doinstaliraju paketi kojih na novom uređaju nema
  (nut, haproxy, conntrack i drugi koji se inače instaliraju na klik).
- **Slanje izvan uređaja**: svaka nova arhiva automatski ide na tvoj server ili
  NAS preko SCP-a. Backup koji leži samo na uređaju nije backup.
  - Prijava ide **SSH ključem** koji uređaj sam napravi; njegov javni dio treba
    dodati na poslužitelju u `~/.ssh/authorized_keys` upisanog korisnika.
  - **Šifriraj arhivu prije slanja** (preporučeno, uključeno): arhiva se šifrira
    (AES-256-GCM, lozinka se rastegne PBKDF2-om) jer sadrži privatne ključeve
    VPN-a, API token i lozinke. **Lozinka je najmanje 12 znakova.** Kod
    spremanja se **prazno polje lozinke** tumači kao „zadrži postojeću" — ne
    moraš je ponovno tipkati pri svakoj izmjeni. **Zapiši je na sigurno — bez
    nje se arhiva ne može otvoriti.**
  - **Status slanja**: uz postavke stoje *Zadnje uspješno slanje* (datum i
    vrijeme) i *Zadnja greška* — brz uvid radi li offsite kako treba.
  - **Pošalji zadnju arhivu odmah** — ručno pošalje posljednju napravljenu
    arhivu na poslužitelj bez čekanja sljedećeg backupa; korisno za provjeru
    da su ključ i prijava ispravni.
  - Otvaranje šifrirane arhive:
    ```sh
    saguaro-core -decrypt-backup arhiva.tar.gz.enc -backup-pass 'lozinka'
    ```
    Radi i na drugom računalu ako se prenese binary.
- **Slanje na e-mail**: za uređaj koji nema server za kopije, sandučić e-pošte
  je jedina kopija izvan uređaja — a arhiva je mala (obično ispod 100 KB) i
  stane u poruku. Neovisno je o slanju na poslužitelj; može se koristiti oboje
  ili samo jedno.
  - Arhiva se **uvijek** šalje šifrirana, istim postupkom i istom lozinkom kao
    za slanje na poslužitelj. Bez postavljene lozinke se ne šalje ništa —
    nešifrirana kopija ne izlazi s uređaja.
  - **Lozinka nikad ne ide istom porukom.** Stoji u sučelju (Backup → lozinka
    za šifriranje); da putuje uz privitak, šifriranje ne bi značilo ništa.
  - Primatelji se mogu upisati zasebno; prazno polje znači iste kao za
    upozorenja (Status → Alerts).
  - **Učestalost**: uz svaki backup, jednom dnevno, tjedno ili mjesečno.
    Uređaj radi arhivu svaku noć, ali ne mora svaku noć slati poruku — inače
    se gomilaju i prestanu se gledati. Zadano je **jednom tjedno**. Razmaci su
    namjerno malo kraći od punog razdoblja (tjedno = 6 dana i 20 sati) jer
    backup ide uvijek u isti sat, pa razlika od par minuta ne smije preskočiti
    cijeli tjedan.
  - Gumb *Pošalji zadnju arhivu odmah* i ikona ✉ u tablici **ne pitaju za
    učestalost** — ako čovjek klikne, poruka ide.
  - Granica privitka je **15 MB** (base64 privitak naraste za trećinu, a
    poslužitelji uglavnom odbijaju poruke preko 25 MB). Veće arhive idu na
    poslužitelj ili ručnim preuzimanjem.
- **Preuzmi** arhive na sigurno mjesto izvan uređaja — to je pravi backup.
- **Vraćanje** prepiše cijelu konfiguraciju i ponovno pokrene uređaj; radi i s
  arhivom drugog uređaja (kloniranje) i nakon reinstalacije firmwarea.
- **Raspored**: automatski dnevni ili tjedni backup u 03:00.

## Updates — ažuriranje

Ovdje se nadograđuju **dvije potpuno različite stvari**. Miješaju se lako, pa
ih modul drži odvojeno i tako su opisane i ovdje:

| | Što se nadograđuje | Odakle | Što dira | Restart |
|---|---|---|---|---|
| **1** | **Saguaro** — ovo sučelje i API | GitHub `SGSWRT` ili učitani paket | samo `/opt/saguaro` | samo servis, ~2 s |
| **2** | **OpenWrt** — sustav samog uređaja | službeni build servis ili učitana slika | cijeli sustav uređaja **i tablicu particija diska** | cijeli uređaj, 1–3 min |

Saguaro se nadograđuje često i bezopasno. OpenWrt rijetko, i **to je jedina
radnja koja se ne može poništiti na daljinu**.

### 1. Saguaro (s GitHuba)

Modul provjerava zadnje izdanje na GitHubu; nadogradnja se pokreće gumbom ili
ručnim učitavanjem paketa (za uređaj bez pristupa internetu). Prije svake
nadogradnje automatski se radi puni backup; nakon zamjene servis se sam
ponovno pokreće. Konfiguracija, baza i certifikati se ne diraju.

Objava izdanja: `git tag vX.Y.Z && git push --tags` — GitHub Actions sagradi i
objavi paket.

### Disk i root particija (tiče se samo nadogradnje OpenWrt-a)

Ovo je jedina veličina koju nadogradnja **tiho promijeni**, pa ima svoju ploču
iznad nje.

Nadogradnja na ovakvim (x86) uređajima ne upisuje samo sustav nego **cijelu
sliku, zajedno s tablicom particija**. Root particija se time vrati na
veličinu koju slika nosi — zadano oko **104 MB**, bez obzira koliko je disk
velik i kolika je particija bila prije. Sustav se onda kroz par tjedana napuni
do vrha i počne se ponašati nepredvidivo.

Rješenje nije naknadno širenje nego **zadavanje veličine unaprijed**: slika se
od build servisa naručuje s traženom veličinom root particije. **Ništa se ne
upisuje ni računa** — Saguaro traži najveće što servis daje (**1024 MB**), a to
je za rad sustava i više nego dovoljno (sustav troši oko 75 MB).

Kočnice koje su ugrađene:

- slika se **ne naručuje** ako je tražena particija manja od već zauzetog
  prostora uvećanog za 64 MB rezerve;
- slika se **ne upisuje** ako nosi premalu root particiju; za sliku
  učitanu s računala (veličina se ne zna) traži se izričita potvrda kvačicom;
- veličina prije nadogradnje se zapisuje i nakon dizanja uspoređuje — ako se
  particija smanjila, uređaj **javi e-mailom**;
- `selftest.sh` provjerava koliko je slobodno na root particiji.

> **Širenje root particije na uređaju koji radi se ne nudi i ne
> preporučuje.** Službeni `expand-root` postupak radi `resize2fs` preko loop
> uređaja nad particijom koja je u tom trenutku montirana kao root za
> pisanje. Na `squashfs` slikama to je bezopasno, ali na **ext4 kombiniranoj
> slici** (kakvu koristimo) to je isti datotečni sustav s dvije strane i
> uništi ga — uređaj se poslije ne digne. Vidi odluku D-012.

### Data particija

Slobodan prostor na disku ne ide u root particiju nego u **zasebnu data
particiju** — to je podjela koju koriste i uređaji s ozbiljnim firmwareom:

| Particija | Što nosi | Pri nadogradnji OpenWrt-a |
|---|---|---|
| **root, 1 GB** | OpenWrt i sam Saguaro program | **prepisuje se** — tako i treba |
| **data, ostatak diska** | `/opt/saguaro`: baza, backupi, logovi, VPN ključevi, certifikati | **ne dira se** — disk image je velik 1 GB i ne dopire do nje |

Poslije nadogradnje treba vratiti samo **zapis** o toj particiji u tablicu
(nekoliko bajtova), a ne dirati podatke. To radi skripta pri dizanju uređaja,
prije montiranja, i to **tek nakon što provjeri da na zapisanom mjestu stvarno
postoji ext4 superblok**. Ako potpisa nema, tablica se ne dira — radije nema
data particije nego pogrešan zapis preko tuđih podataka.

Dok je data particija u pogonu, keep lista više ne nabraja `/opt/saguaro`;
podaci više ne ovise o tome je li netko zapamtio dodati putanju u popis.

**Zahvat traži jednu nadogradnju OpenWrt-a.** Root particija na postojećem
uređaju obično zauzima cijeli disk, pa za data particiju nema mjesta.
Oslobađanje bi tražilo smanjivanje ext4 na živom uređaju — a to je postupak
koji je jednom već oborio uređaj (D-012). Umjesto toga posao radi sama
nadogradnja: nova slika nosi tablicu s rootom od 1024 MB i time oslobodi
ostatak diska. Redoslijed je:

1. **Backup** → puna kopija, pošalji je i na e-mail.
2. **Updates → 2. OpenWrt** → naruči sliku, preuzmi, nadogradi (uređaj se diže
   s rootom od 1024 MB).
3. **Updates → Data particija** → gumb *Stvori data particiju i preseli
   podatke* (traži ime uređaja kao potvrdu; prije zahvata se radi još jedan
   puni backup).

Od tada svaka sljedeća nadogradnja OpenWrt-a ostavlja podatke netaknutima.

### 2. OpenWrt (sustav samog uređaja)

Ploča **OpenWrt** nadograđuje sustav uređaja. Tijek ima tri koraka:

1. **Naruči sliku** — uređaj traži od službenog servisa
   (`sysupgrade.openwrt.org`, isti koji koristi alat `owut`) sliku **s popisom
   paketa ovog uređaja** i **traženom veličinom root particije**. Popis
   paketa je bitan: obična slika s downloads.openwrt.org sadrži samo zadane
   pakete, pa bi nakon nadogradnje nestali mwan3, banIP, OpenVPN, bird2 i
   ostalo. Prva gradnja traje par minuta, kasnije je gotova odmah (servis
   pamti izgrađeno).
2. **Preuzmi na uređaj** — slika se sprema u RAM (`/tmp`) i odmah se provjerava
   **SHA256 otisak**; ako ne odgovara, datoteka se briše i postupak staje.
3. **Nadogradi** — upiše se ime uređaja kao potvrda, napravi se puni backup i
   pokrene `sysupgrade`. Uređaj se ponovno pokreće; sučelje čeka i samo se
   osvježi kad se javi (obično 1–3 minute).

Uređaj bez pristupa internetu: slika se može **učitati s računala**
(`.img.gz`), otisak se izračuna pri prijenosu i provjerava ponovno neposredno
prije upisa.

> **Ovo je jedina radnja u sustavu koja se ne može poništiti na daljinu.**
> Ako slika ne odgovara uređaju, za oporavak treba fizički pristup. Zato ploča
> pokazuje **vrstu pokretanja** (EFI ili BIOS) i **datotečni sustav**
> (ext4/squashfs), a bira se točno odgovarajuća slika — kriva slika je
> najbrži način da uređaj ostane bez sustava.

Što preživi nadogradnju: sve iz `/etc/config`, te Saguaro (binary, baza,
certifikati, VPN PKI) preko popisa `/lib/upgrade/keep.d/saguaro`. Popis paketa
sprema se prije nadogradnje, pa modul nakon dizanja javi ako nešto ipak
nedostaje i ponudi **doinstalaciju jednim klikom**.

## Settings — postavke

Na uređaju postoje **dvije odvojene lozinke** i lako ih je pomiješati:

| Lozinka | Za što služi | Gdje se mijenja |
|---|---|---|
| **Saguaro** (`admin`) | prijava u ovo sučelje | Postavke → Promjena lozinke |
| **Uređaj** (`root`) | SSH i LuCI | Postavke → Lozinka uređaja |

- **Lozinka Saguara**: promjena traži trenutnu; ostale sesije se odjavljuju.
  Zadana lozinka s instalacije (`Sgs#2026`) ista je na svakom uređaju i javno
  je poznata, pa sučelje pri prvoj prijavi **ne dopušta ništa drugo** dok se
  ne promijeni.
- **Lozinka uređaja**: najmanje 10 znakova; stara se ne traži jer si već
  prijavljen. Prije promjene sprema se kopija `/etc/shadow` u backup.
- **Zaboravljena lozinka Saguara** — vraća se uz fizički pristup uređaju:
  na konzoli `saguaro-setup` → **Reset lozinke web sučelja**, ili sa SSH-a:
  ```sh
  /etc/init.d/saguaro-core stop
  /opt/saguaro/bin/saguaro-core -reset-admin 'NovaLozinka'
  /etc/init.d/saguaro-core start
  ```
  Sve sesije se odjavljuju, a pri prvoj prijavi sučelje traži novu lozinku —
  jer ova ostaje zapisana u povijesti naredbi. Isti podsjetnik stoji i na
  samom ekranu za prijavu, pod „Zaboravljena lozinka?".
- **Sesije**: pregled + odjava svih ostalih sesija.
- **API token**: za skripte i integracije (`Authorization: Bearer <token>`);
  regeneracija odmah poništava stari.
- **Napajanje uređaja**: ponovno pokretanje i uredno gašenje iz sučelja (uz
  potvrdu, samo administrator). Gašenje je posebno korisno uz UPS — uredno
  spusti uređaj prije nego nestane baterije.

Ostale postavke sučelja žive u vlastitim modulima: dvofaktorska prijava i
certifikat sučelja u **Settings** (kartice iznad), a slanje logova na vanjski
syslog poslužitelj u **System → System log**.

## Postavljanje s konzole — `saguaro-setup`

Uređaj iz slike dolazi na `192.168.1.1`, a to gotovo nikad nije adresa mreže u
koju se stavlja. Dok se do sučelja ne može, sve bi se moralo tipkati po
konzoli. Zato na konzoli postoji izbornik — pokreće se naredbom:

```sh
saguaro-setup
```

Podsjetnik na njega ispisuje se pri svakoj prijavi na konzolu, zajedno s
adresom sučelja.

| Stavka | Što radi |
|---|---|
| **Pregled stanja** | ime uređaja, verzije, LAN i WAN adresa, zadana ruta, root i data particija, adresa sučelja |
| **Postavi LAN adresu** | IP, maska, gateway i DNS uz provjeru svake vrijednosti; Enter zadržava postojeće. Nakon spremanja radi `network restart` (ne `reload` — kod promjene adrese zna ostati na pola) i **provjeri je li adresa stvarno primijenjena** |
| **Instaliraj na interni disk** | prepiše sustav s medija s kojeg se diglo na odabrani disk |
| **Reset lozinke web sučelja** | postavi privremenu lozinku korisniku `admin` (zadano `Sgs#2026`), odjavi sve sesije; pri prvoj prijavi sučelje traži novu lozinku |
| Ponovno pokreni / Ugasi | uredno gašenje s konzole |

### Reset lozinke web sučelja

Konzola je **sidro povjerenja**: tko fizički sjedi za uređajem, smije mu
vratiti pristup. Zato reset lozinke sučelja živi na konzoli, a ne u samom
sučelju — s mreže se ne može pokrenuti, i to je namjerno. Stavka zaustavi
servis, upiše privremenu lozinku izravno u bazu (`-reset-admin`), pokrene
servis i ispiše adresu za prijavu. Ista stvar se može i ručno preko SSH-a
(vidi [Settings](#settings--postavke)).

### Instalacija na interni disk

Namijenjena je uobičajenom slučaju: uređaj se digne s USB-a, pa se sustav
prebaci na njegov disk.

Kočnice, jer je radnja nepovratna:

- disk s kojeg sustav radi **ne nudi se** kao odredište;
- prije upisa se traži da se upiše točno `obrisi <disk>` — ne samo „da";
- odredište koje je manje od onoga što treba upisati se odbija.

Nakon kopiranja odredišni disk dobiva **vlastiti potpis diska** i njegov
`grub.cfg` se uskladi s njim. Bez toga bi imao isti potpis kao medij s kojeg
je kopiran, pa jezgra kod `root=PARTUUID=…` ne bi znala koji je koji — i
sustav bi se znao dići s krivog diska (vidi D-015).

Odredištu se vraća i skripta prvog dizanja, pa pri prvom pokretanju s diska
sam napravi **data particiju** od ostatka diska. Zapis o data particiji medija
s kojeg je kopirano se briše — odnosi se na taj medij, ne na novi disk.

## Diagnostics (Status) — mrežni alati, aktivne veze i snimanje prometa

### Mrežni alati

Provjere koje su se prije radile preko SSH-a, sada iz sučelja:

- **Ping** — dostupnost i vrijeme odziva (4 paketa).
- **Traceroute** — put do odredišta, skok po skok (do 20 skokova).
- **DNS lookup** — u što se ime razlučuje (nslookup).
- **Provjera porta** — je li TCP port na hostu otvoren, zatvoren (veza odbijena)
  ili filtriran (nema odgovora). Radi izravno iz Saguara, bez dodatnog alata.
- **Susjedi (ARP / NDP)** — tablica uređaja koje jezgra vidi na izravno
  spojenim mrežama: adresa, MAC, sučelje i stanje; ime se pridruži iz DHCP
  leaseova. Za IPv4 je to ARP, za IPv6 NDP.

Upisuje se adresa ili ime hosta; unos se provjerava (samo valjana adresa/ime),
a alati se pokreću sa zadanim vremenskim ograničenjem da sučelje ne visi.

### Tko troši vezu

Čita se conntrack tablica same jezgre (`/proc/net/nf_conntrack`) — bez
dodatnih paketa. Gornja tablica zbraja po **uređaju u mreži** (ime iz DHCP
leasea, broj veza, poslano/primljeno), najveći promet na vrhu. Donja tablica
su pojedinačne veze s filterom (adresa, port ili ime); prikazuje se prvih 200.

Brojke su promet **trenutno otvorenih veza**, ne povijest — za mjesečnu
potrošnju služi Monitoring (nlbwmon).

Uz svaku vezu stoji i **Prekini** — prekida točno tu vezu (po izvoru,
odredištu i portovima). Traži alat `conntrack`, koji se instalira jednim
klikom kad prvi put zatreba. Korisno za zombi-veze ili da se odmah prekine
sumnjiva veza dok se ne posloži pravilo.

### Snimanje prometa (.pcap)

Snimka paketa za analizu u Wiresharku, bez SSH-a. Alat (`tcpdump-mini`) se
instalira jednim klikom, kao i haproxy za obrnuti proxy.

- Bira se **sučelje**, **trajanje** i po želji filter (`host 192.168.50.10`,
  `port 53`…).
- Snimaju se **zaglavlja paketa** (prvih 96 bajtova), ne cijeli sadržaj — za
  analizu je dovoljno, snimka ostaje mala i ne zadire u sadržaj komunikacije.
- Granice: **10 minuta** odnosno **100 MB** po snimci; snimanje se tada samo
  zaustavi. Granice čuva Saguaro nadzor, ne tcpdump — pokriva i slučaj da
  proces ostane visjeti. Zaboravljena snimka ne može puniti disk danima.
- Snimke leže na **data particiji** i preuzimaju se odnosno brišu iz tablice.

## UPS (Status) — neprekidno napajanje

Ispod je standardni **NUT** (Network UPS Tools). `upsmon` **uredno ugasi
uređaj** kad UPS javi da je baterija pri kraju — to radi sam, čak i da Saguaro
servis ne radi. Dvije vrste veze:

- **USB** — UPS spojen kabelom na ovaj uređaj. Lokalni driver razgovara s
  UPS-om, `upsd` drži stanje (sluša samo na 127.0.0.1), `upsmon` je *primary*
  i po potrebi gasi i sam UPS.
- **Udaljeni NUT** — UPS koji već prati **drugi NUT poslužitelj na mreži**
  (NAS poput Synology/QNAP, ili drugi Saguaro). Upiše se adresa poslužitelja,
  ime UPS-a na njemu (`ups@host`) i po potrebi korisnik/lozinka. Saguaro je tu
  *secondary*: **prati tuđi UPS i uredno gasi sebe** kad UPS ostane bez
  baterije, ali **nikad ne gasi tuđi UPS** (to je posao njegovog vlasnika).
  Pretpostavlja se da je ovaj uređaj napajan s tog UPS-a — inače nema što
  štititi. Na udaljenom NUT-u mora biti dopušten pristup s ovog uređaja
  (`upsd` sluša na mreži + korisnik za nadzor).

- **Instalacija na klik** — NUT paketi se instaliraju iz sučelja (treba
  internet na uređaju), kao i tcpdump za snimanje prometa.
- **Driveri (USB)**: `usbhid-ups` pokriva gotovo sve novije USB UPS-e (APC,
  Eaton, CyberPower…), `nutdrv_qx` starije i jeftinije (Megatec/Q1 protokol).
- **Stanje u sučelju**: napajanje (mreža/baterija), napunjenost, procjena
  autonomije, opterećenje. Saguaro čita `upsc` svakih 15 sekundi.
- **Događaji**: nestanak struje, povratak struje, slaba baterija i gubitak
  veze s UPS-om zapisuju se u dnevnik; e-mail za njih se uključuje u modulu
  Alerts (vrsta „UPS"), zadano je isključen kao i sve ostale vrste.
- **Prag gašenja** je tvornički prag samog UPS-a; postotak se upisuje samo
  ako se gašenje želi ranije (driveru se doda
  `override.battery.charge.low`).
- **Dijeli UPS na mreži (NUT poslužitelj)** — samo kod USB veze: ako su i druga
  računala/serveri na istom UPS-u, uključi ovo pa se ona spoje na Saguaro i
  dobiju uredno gašenje. Saguaro tada sluša i na LAN adresi (port 3493, otvoren
  **samo prema LAN-u**) i stvara zaseban klijentski račun (`nutklijent`,
  *secondary* — smije samo pratiti i gasiti sebe, ne izdavati naredbe). Podaci
  za druga računala (host, ime UPS-a `sag_ups@<ip>`, korisnik i lozinka) pojave
  se u sučelju nakon spremanja — upišeš ih u NUT klijent na tim računalima.
- Ako UPS nije spojen, driver ga ne prepozna ili udaljeni NUT ne odgovara,
  sučelje pošteno piše „UPS/udaljeni NUT se ne javlja" — ništa se ne izmišlja.

Konfiguracija je u `nut_server` / `nut_monitor` (sag_ zapisi). Kod USB veze
`upsd` traži prijavu (korisnik `saguaro`, nasumična lozinka) i dostupan je samo
s uređaja; kod udaljene veze lokalni `upsd` se ne pokreće — Saguaro je samo
klijent tuđeg NUT-a.

## Certifikat sučelja (Settings)

Sučelje zadano radi sa self-signed certifikatom — veza je šifrirana, ali
preglednik upozorava. S pravim certifikatom (Let's Encrypt) upozorenja
nestaju, a korisnik se odvikava od klikanja „prihvati rizik".

**Preduvjeti:** javna adresa (ne CGNAT), DNS ime koje pokazuje na nju i
port 80 dostupan izvana za HTTP-01 provjeru. Ako obrnuti proxy radi, provjera
ide kroz njega; inače Saguaro sam upiše preusmjerenje porta 80 na svoj
poslužitelj provjere (koji poslužuje isključivo putanju
`/.well-known/acme-challenge/`). Ta se dva puta **ne preklapaju** — pri
uključivanju proxyja izravno preusmjerenje se samo makne, i obrnuto.

Postupak: upiši DNS ime i e-mail (Let's Encrypt račun), po želji probni
poslužitelj (staging) za isprobavanje, pa **Zatraži certifikat**. Certifikat:

- vrijedi za :8443 **odmah, bez restarta** — poslužitelj ga uzima iz spremišta
  koje se samo osvježi kad se datoteka promijeni;
- **obnavlja se sam** (noćni cron paketa acme) i zamjena opet prolazi bez
  prekida;
- ako ga nema ili je neispravan, sučelje **uvijek** pada natrag na
  self-signed — nikad ne ostaje bez TLS-a.

Micanjem DNS imena sve se počisti: firewall preusmjerenje, acme zapis (da ga
noćni cron ne pokušava obnavljati) i povratak na self-signed.

## Users (System) — korisnici i uloge

Svaka osoba svoj račun: promjene se u dnevniku pripisuju **osobi**, a ne svima
pod istim imenom. Tri uloge, namjerno malo — više njih nitko ne bi ispravno
postavio:

| Uloga | Što smije |
|---|---|
| **Administrator** | sve, uključivo korisnike, API token i nepovratne zahvate |
| **Operater** | svakodnevni rad: mreža, firewall, VPN, DHCP, backup, dijagnostika |
| **Pregled** | samo gledanje (GET), ništa se ne mijenja |

Operateru i pregledu zatvoreno je ovo: **upravljanje korisnicima**, **API
token** (pročitan je jednako opasan kao promijenjen), **lozinka uređaja**,
**upis firmwarea**, **dijeljenje diska** i **vraćanje backupa**. Popis je
namjerno kratak i drži se dvije vrste opasnosti: preuzimanje potpune kontrole i
nepovratni zahvati.

- **Nova lozinka koju postavi administrator je privremena** — korisnik je mora
  promijeniti pri prvoj prijavi, a sve njegove sesije se odmah zatvaraju. Inače
  bi lozinku znalo dvoje ljudi.
- **Isključen račun** ne može ni ući ni nastaviti raditi s otvorenom sesijom.
  Prijava mu javlja istu poruku kao za krivu lozinku — izvana se ne razaznaje
  postoji li račun.
- **Zadnji administrator** se ne može obrisati, isključiti ni degradirati, a
  **vlastitom računu** ne možeš oduzeti prava — inače bi se čovjek zaključao
  van, i to najčešće ne primijeti dok ne bude kasno.
- Korisničko ime se poslije **ne mijenja** — dnevnik bi izgubio trag.
- Moduli koje uloga ne smije otvoriti **skrivaju se iz izbornika**, da se ne
  kuca u zabranjena vrata. Uloga piše i u statusnoj traci.

> **API token zaobilazi uloge** — on je strojni pristup s punim pravima. Zato
> ga smije vidjeti i mijenjati samo administrator.

## Dvofaktorska prijava — 2FA (Settings)

Uz lozinku i šesteroznamenkasti kod s telefona. Smisao je jednostavan:
**ukradena lozinka više nije dovoljna**. Kod se mijenja svakih 30 sekundi i
računa se na samom telefonu — ne šalje se SMS-om i ne treba internet.

Svaki korisnik uključuje 2FA **sam za sebe**, u Settings → Dvofaktorska prijava:

1. Klikni **Postavi** — pojavi se QR kod.
2. Skeniraj ga aplikacijom: Google Authenticator, Microsoft Authenticator,
   Aegis, 1Password, Bitwarden — bilo koja radi, standard je isti.
   Ako aplikacija ne može skenirati, prepiši tajnu ispod koda ručno.
3. Upiši kod koji aplikacija pokazuje i klikni **Uključi**. Tek tada se 2FA
   uključuje — dok kod nije potvrđen, ništa nije spremljeno. Time se ne može
   dogoditi da ostaneš zaključan van zbog krivo skeniranog koda.
4. **Zapiši 8 pričuvnih kodova** koji se pokažu. Vidjet ćeš ih samo taj put.

Nakon toga prijava ide u dva koraka: ime i lozinka, pa kod.

### Pričuvni kodovi

Za dan kad telefon ostane doma, crkne ili se izgubi. Svaki kod vrijedi
**jednom**, upisuje se umjesto koda s telefona i prijava njime zapisuje se u
dnevnik kao upozorenje — da se vidi da se nešto dogodilo. Crtica i velika slova
nisu bitni, upiši kako ti dođe.

Kad ih ostane malo, u Settings ih možeš izdati **nanovo** — stari tog trena
prestaju vrijediti.

### Ako korisnik izgubi i telefon i kodove

Administrator u **Users** klikne **Poništi 2FA** na tom računu. Prijava mu se
vraća na samo lozinku i može postaviti 2FA iznova. To smije **samo
administrator** — nitko drugi, pa ni operater.

### Sitnice koje su namjerno tako

- **Isti kod ne prolazi dvaput.** Tko ga uhvati preko ramena ili iz mreže, ne
  može ga iskoristiti tijekom preostalih sekundi.
- **Kod se prima i 30 sekundi prije i poslije** — satovi na telefonima nisu
  točni u sekundu. Ako telefon odluta više od toga, namjesti mu automatsko
  vrijeme.
- **Krivo utipkan kod ne ruši prijavu** — imaš 5 pokušaja, pa se ponovno
  upisuje ime i lozinku.
- **API token nema 2FA** — on je strojni pristup. Tko ima token, ima sve; čuvaj
  ga u skladu s tim.

## Site-to-site (VPN) — veza ured–ured

Dvije poslovnice se ponašaju kao **jedna mreža**: računalo u Zagrebu vidi
printer i server u Splitu izravno, po njihovim adresama, bez ijednog programa
na računalima i bez da itko išta pokreće. Tunel drže dva uređaja međusobno.

To je razlika prema modulu **WireGuard** (udaljeni pristup): ondje se spaja
pojedini čovjek sa svog laptopa. Ovdje se spajaju **cijele mreže**, promet ide
u oba smjera i nitko u uredu ne zna da tunel postoji.

### Postavke tunela

Prvo se postavlja tunel, jednom:

- **UDP port** — zadano 51821 (udaljeni pristup koristi 51820; isti port ne
  može stajati na oba i Saguaro to odbija).
- **Naša adresa u tunelu** — npr. `10.77.0.1/24`. To je zaseban raspon **samo
  za tunel**, koji nigdje drugdje nije u upotrebi. Saguaro odbija raspon koji
  se preklapa s tvojom mrežom ili s nečim što uređaj već koristi (npr. mrežom
  OpenVPN tunela) i kaže s čime se sudara.
- **Naša javna adresa** — ime ili IP na koji druga strana zove. Ide u config
  koji joj daš.
- **Kvačica za upravljanje** — zadano isključena: druga poslovnica dolazi do
  mreže, ali ne do SSH-a, LuCI-ja ni Saguara na ovom uređaju. Uključi je samo
  ako se uređaj administrira iz druge poslovnice.

### Dodavanje poslovnice

- **Naziv** — kako ćeš je zvati u popisu.
- **Njihova adresa u tunelu** — Saguaro ponudi prvu slobodnu.
- **Njihove mreže** — što se nalazi iza njihovog uređaja, npr.
  `192.168.60.0/24`. Ovo je jedini podatak koji ljudi obično zaborave: bez
  njega tunel radi, a ništa se ne vidi.
- **Njihova javna adresa** — ako je nemaju (iza operaterskog NAT-a), ostavi
  prazno: tada **oni zovu nas**, pa bar naša strana mora imati javnu adresu.
- **Njihov javni ključ** — ako ga nisu poslali, ostavi prazno i Saguaro složi
  par ključeva sam, pa im daš gotov config.

> **Dvije poslovnice ne smiju imati isti raspon adresa.** Ako su obje na
> `192.168.1.0/24`, veza ne može raditi ni teoretski — uređaj ne bi znao je li
> `192.168.1.50` kod nas ili kod njih. Saguaro takvu mrežu odbija odmah, s
> porukom koja kaže što se s čim sudara. Rješenje je jednoj poslovnici
> promijeniti raspon.

### Config za drugu stranu

Gumb **Preuzmi config** daje datoteku koja se upiše na uređaj druge
poslovnice. U njoj je sve: njihov ključ, njihova adresa u tunelu, naš javni
ključ, naša javna adresa i **naše mreže** koje trebaju vidjeti. Datoteka je u
standardnom WireGuard obliku, pa je razumije i OpenWrt (LuCI → uvoz), i Linux
(`wg-quick`), i uređaji drugih proizvođača koji podržavaju WireGuard.

Na kraju klikni **Primijeni**. U stupcu **Veza** piše radi li tunel; prvi
handshake obično dođe u nekoliko sekundi.

### Što se vidi i što se javlja

Stupac **Veza** pokazuje „radi" s vremenom zadnjeg javljanja, ili „ne javlja
se" / „još nije spojena" crveno. Uređaj to provjerava svake minute; ako veza
šuti **5 minuta**, zapisuje se u dnevnik. Ako u modulu Alerts uključiš vrstu
obavijesti „Veza s drugom poslovnicom", isto stiže i e-mailom — zadano je, kao
i sve ostalo, isključeno.

### Sitnice iz prakse

- **Promjena mreže tunela nakratko prekine veze** (do pola minute, dok se
  tuneli ponovno dogovore). Promjena kvačice za upravljanje **ne prekida
  ništa** — dira samo firewall.
- **Keepalive 25 s** je zadan i treba ostati: bez njega operaterski NAT zatvori
  rupu nakon minute mira i veza stane dok netko nešto ne pošalje.
- Za više od dvije poslovnice: svaka se doda kao svoj zapis. Sve ih drži isti
  tunel, ali **poslovnice preko nas ne vide jedna drugu** — za to bi trebalo
  proširiti pravila.

## Reports (System) — mjesečni izvještaj

Jednom mjesečno uređaj sam sastavi izvještaj o prethodnom mjesecu i pošalje ga
e-mailom. Namijenjen je da se pokaže onome tko plaća mrežu: koliko je interneta
radilo, koliko je prošlo prometa, što se javljalo i je li se uređaj održavao.

### Odakle podaci

Uređaj **svake minute zapiše kako stoji** — radi li internet, javlja li se
svaki nadzirani uređaj, koliko je prometa prošlo kroz WAN, koliko su zauzeti
procesor, memorija i root particija. Ti zapisi se čuvaju po danima (zadano 13
mjeseci) i od njih se računa izvještaj.

To je razlika prema „trenutnoj slici stanja": dnevnik događaja se rotira, a
brojači prometa se pri svakom pokretanju uređaja vraćaju na nulu. Bez vlastitog
mjerenja izvještaj ne bi mogao pošteno reći „internet je radio 99,87 % vremena".

> **Postoci se računaju samo iz izmjerenog vremena.** Ako je uređaj bio ugašen
> ili je Saguaro postavljen usred mjeseca, izvještaj to **napiše** umjesto da
> tvrdi 100 %.

### Što je unutra

- **Ukratko** — dostupnost interneta, koliko ga nije bilo, ukupan promet, broj
  upozorenja
- **Dostupnost** — internet i svaki nadzirani uređaj, u postotcima i minutama
- **Promet** — preuzeto i poslano, najjači dan, i **top 10 uređaja u mreži**
- **Upozorenja** — koliko ih je bilo i koje su se poruke najčešće ponavljale
- **Uređaj** — opterećenje, zauzeće memorije i diska, broj sigurnosnih kopija,
  broj VPN korisnika i veza s poslovnicama
- **Po danima** — tablica dan po dan; dan s prekidom interneta je crven

### Postavke

- **Šalji na dan u mjesecu** — 1 do 28 (da postoji u svakom mjesecu). Izvještaj
  se uvijek odnosi na **prethodni, dovršeni** mjesec i šalje se samo jednom.
- **Čuvaj mjerenja** — koliko mjeseci dnevnih zapisa ostaje na uređaju.
- **Šalji izvještaj e-mailom** — zadano isključeno; traži popunjene SMTP
  postavke (Status → Alerts).

Gumb **Otvori** prikaže izvještaj u pregledniku — isti onaj koji ide e-mailom,
pa se vidi točno što će primatelj dobiti. **Pošalji e-mailom sada** šalje
odabrani mjesec odmah, bez čekanja termina.

### Što treba znati o brojkama

- **Promet na WAN-u** mjeri sam Saguaro i točan je preko cijelog mjeseca, i kad
  se uređaj u međuvremenu pokretao iznova.
- **Promet po uređaju** vodi `nlbwmon` u vlastitom razdoblju. Njegova baza
  zadano stoji u radnoj memoriji, pa se pri ponovnom pokretanju gubi — izvještaj
  to izrijekom napiše. Broji se **samo promet koji uređaj prosljeđuje** (iz
  mreže prema internetu), ne i promet prema samom uređaju.
- **Broj upozorenja** teče od dana kad je ova verzija postavljena; popis
  najčešćih poruka dolazi iz dnevnika, koji seže dalje unatrag. Kad se to dvoje
  ne poklapa, izvještaj to kaže.

## Kako je posloženo sučelje

Skupine u gornjoj traci idu po tome **čemu služe**, ne po tome kojim se
paketom izvode:

| Skupina | Što je unutra |
|---|---|
| **Status** | pregled stanja, nadzor, dijagnostika, upozorenja, trag promjena |
| **Network** | Mreže (glavna mreža i podmreže), Internet (WAN), Multi-WAN, DHCP, DNS, rute, OSPF, QoS |
| **Firewall** | pravila, objava servera, očvršćivanje pristupa |
| **Filtering** | blokade po **adresama** (IP liste, detekcija skeniranja) |
| **Proxy** | objava više web servisa iza jedne adrese |
| **VPN** | udaljeni pristup, veza ured–ured, OpenVPN |
| **System** | korisnici, backup, izvještaji, nadogradnje, postavke |

Dvije stvari koje se lako pomiješaju:

- **Mreže vs. Internet (WAN)** — *Mreže* je ono unutra (glavna mreža i
  podmreže), *Internet* je veza prema van. Prije su bili na istom ekranu i nije
  se vidjelo što je što.
- **DNS vs. Filtering** — sve što se tiče **imena** (vanjski DNS, lokalna
  imena, blokada domena, prisilni DNS) je u **DNS** modulu. U *Filtering* su
  ostale blokade po **adresama**.

## Zašto brojke prometa katkad izgledaju upola manje

Uređaj može brojati samo ono što kroz njega prođe. Ako je postavljen **uz**
postojeći router, a ne kao izlaz mreže, promet često ide kroz njega samo u
jednom smjeru — odgovori se vraćaju drugim putem. Tada:

- u **Diagnostics** mnoge veze stoje bez ijednog paketa u povratnom smjeru, a
  stupac *Primljeno* pokazuje nulu;
- **potrošnja po uređaju** (Monitoring, Reports) je manja od stvarne;
- ukupan promet na WAN-u u **Reports** je i dalje točan, jer se čita s samog
  sučelja.

Saguaro to sam prepozna i napiše na ekranu Diagnostics kad se dogodi. Kad
uređaj postane gateway te mreže, brojke su potpune same od sebe.
